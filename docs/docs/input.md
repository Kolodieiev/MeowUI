# Обробка вводу

Прочитати стан вводу можна через об’єкт з ім'ям `_input` класу _Input_, що доступний у кожному модулі.  

Для кожного віртуального піну(кнопки) існує три активних та три пасивних стани.  

**Активні стани:**  

**1)** _Утримується_. Є істинним, якщо кнопка прямо зараз є натиснутою.  
**2)** _Відпущений_. Є істинним, якщо кнопка була раніше натиснутою, але в даний момент відпущена.  
**3)** _Затиснутий_. Є істинним, якщо кнопка утримується більше n-мілісекунд. По замовчуванню 1500 мс. Час спрацьовування можна змінити в налаштуваннях.  

!!! note "Важливо"
    Якщо в межах одного контексту потрібно перевіряти перший і третій активні стани одного і того ж піна, тоді перевірка третього стану повинна завжди виконуватися першою.

**Пасивні стани:**

**1)** _Увімкнений_. Встановлюється по замовчуванню. У такому стані пін підтягується до + шини, якщо він налаштований, як кнопка, або ініціалізується, як сенсорний.  
**2)** _Вимкнений_. У такому стані пін переходить у високоімпедансний режим входу. Це дозволяє дещо зменшити споживання струму піном, якщо він довгий час або взагалі не використовується у поточному модулі.  
**3)** _Заблокований_. Це тимчасовий стан, в якому пін лишається увімкнений, але всі його активні стани скидаються і не оновлюються, поки не закінчиться час блокування. Цей стан встановлюється вручну розробником після кожного читання стану кнопки. Завдяки цьому досягаються три цілі: 1. Нівелювання брязкоту контактів. 2. Можливість налаштування автоматичного повтору натискання. 3. Регулювання часу до можливості повторного натискання аби запобігти випадковим натисканням користувачем прошивки.